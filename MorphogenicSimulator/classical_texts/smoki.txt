WYPRAWA TRZECIA ,
CZYLI SMOKI PRAWDOPODOBIEŃSTWA
Trurl i Klapaucjusz byli uczniami wielkiego Kerebrona Emtadraty, który w Wyższej Szkole
Neantycznej wykładał przez czterdzieści siedem lat Ogólną Teorię Smoków. Jak wiadomo,
smoków nie ma. Prymitywna ta konstatacja wystarczy może umysłowi prostackiemu, ale nie nauce,
ponieważ Wyższa Szkoła Neantyczna tym, co istnieje, wcale się nie zajmuje; banalność istnienia
została już udowodniona zbyt dawno, by warto jej poświęcać choćby jedno jeszcze słowo. Tak tedy
genialny Kerebron, zaatakowawszy problem metodami ścisłymi, wykrył trzy rodzaje smoków:
zerowe, urojone i ujemne. Wszystkie one, jak się rzekło, nie istnieją, ale każdy rodzaj w zupełnie
inny sposób. Smoki urojone i zerowe, przez fachowców zwane urojakami i zerowcami, nie istnieją
w sposób znacznie mniej ciekawy aniżeli ujemne. Od dawna znany był w smokologii paradoks,
polegający na tym, że kiedy dwa ujemne herboryzuje się (działanie odpowiadające w algebrze
smoków mnożeniu w zwykłej arytmetyce), w rezultacie powstaje niedosmok w ilości około 0,6.
Otóż świat specjalistów dzielił się na dwa obozy, z których jeden utrzymywał, iż chodzi o część
smoka, licząc od głowy, drugi natomiast - że od ogona. Wielką zasługą Trurla i Klapaucjusza było
wyjaśnienie błędności obu tych poglądów. Zastosowali oni po raz pierwszy w tej dziedzinie
rachunek prawdopodobieństwa i tym samym stworzyli smokologię probabilistyczną, z której
wynika, że smok jest termodynamicznie niemożliwy tylko w sensie statystycznym, podobnie jak
elfy, skrzaty, krasnale, gnomy, wróżki itp. Z ogólnej formuły nieprawdopodobieństwa wyliczyli
obaj teoretycy współczynniki krasnalizacji, rozelfiania się itp. Z tejże formuły wynika, że na
spontaniczną manifestację przeciętnego smoka należałoby czekać około szesnastu
kwintokwadrylionów heptylionów lat. Zapewne problem ów pozostałby jedynie ciekawostką
matematyczną, gdyby nie znana żyłka konstruktorska Trurla, który postanowił zagadnienie to
zbadać empirycznie. A ponieważ chodziło o zjawiska nieprawdopodobne, wynalazł wzmacniacz
prawdopodobieństwa i wypróbował go, najpierw u siebie w piwnicy, a potem na specjalnym,
ufundowanym przez Akademię Poligonie Smokorodnym, czyli Smokoligonie. Niezorientowani w
ogólnej teorii nieprawdopodobieństwa po dziś dzień zapytują, czemu właściwie Trurl
uprawdopodobnił smoka, a nie elfa czy krasnala, a czynią tak z ignorancji, nie wiedzą bowiem, że
smok jest po prostu bardziej od krasnala prawdopodobny; Trurl, być może, zamierzał pójść w
swych doświadczeniach z wzmacniaczem dalej, ale już pierwsze przyprawiło go o ciężką kontuzję,
albowiem wirtualizujący się smok lignął. Na szczęście obecny przy rozruchu Klapaucjusz
zmniejszył prawdopodobieństwo i smok znikł. Wielu uczonych powtarzało potem doświadczenia
ze smokotronem, że jednak brakło im rutyny i zimnej krwi, znaczna ilość smoczego pomiotu,
poturbowawszy ich dotkliwie, wydostała się na swobodę. Wtedy dopiero okazało się, że wstrętne
potwory istnieją zupełnie inaczej aniżeli jakieś szafy, komody czy stoły; smoki odznaczają się
bowiem przede wszystkim prawdopodobieństwem, na ogół dość znacznym, kiedy już raz powstały.
Jeśli się urządzi na takiego smoka polowanie, a jeszcze z nagonką, krąg myśliwych z bronią
gotową do strzału napotyka tylko wypaloną, cuchnącą w sposób zdecydowany ziemię, ponieważ
smok, widząc, że z nim źle, z przestrzeni realnej chroni się do konfiguracyjnej. Jako bydlę
niezmiernie tępe i plugawe, czyni to, oczywiście, czysto instynktownie. Osoby prymitywne, nie
mogąc pojąć, jak to się dzieje, domagają się nieraz w zacietrzewieniu, aby im pokazać tę przestrzeń
konfiguracyjną; nie wiedzą bowiem, że elektrony, których istnieniu wszak nikt zdrowy na umyśle
nie przeczy, też poruszają się jedynie w przestrzeni konfiguracyjnej i losy ich zależą od fal
prawdopodobieństwa. Zresztą upartemu łatwiej przystać na nieistnienie elektronów aniżeli
smoków, ponieważ elektrony, przynajmniej w pojedynkę, nie ligają. Kolega Trurla, Harboryzeusz
Cybr, pierwszy skwantował smoka, ustalił jednostkę, zwaną smokonem, którą kalibruje się, jak
wiadomo, liczniki smoków, a nawet ustalił kret ich ogona, czego omal nie przypłacił życiem. Cóż
jednak osiągnięcia te obchodziły szerokie rzesze, nękane przez smoki, które deptaniem, ogólną
natarczywością, rykami i płomieniami wyrządzały mnóstwo szkód, gdzieniegdzie wymuszając
nawet daniny w postaci dziewic? Cóż obchodziło nieszczęsnych, że smoki Trurla, jako
indeterministyczne, więc nielokalne, zachowują się wprawdzie zgodnie z teorią, ale wbrew
wszelkiej przyzwoitości, że ta teoria przewiduje kręty ich ogonów, które niszczą sioła i zasiewy?
Nic też dziwnego, że szeroki ogół, zamiast ocenić właściwie rewelacyjne osiągnięcie Trurla, miał
mu je za złe, a grupa wyjątkowych ignorantów w sprawach nauki dotkliwie pobiła znakomitego
konstruktora. On jednak, wraz ze swym przyjacielem Klapaucjuszem, nie stawał w badaniach.
Wynikło z nich, że smok istnieje w stopniu zależnym od jego humoru i stanu ogólnego nasycenia,
jak również, że jedyną pewną metodą likwidacji jest redukcja prawdopodobieństwa do zera, a
nawet do wartości ujemnych. Zrozumiałe atoli, że badania te wymagały wiele zachodu i czasu, a
smoki, które znajdowały się na swobodzie, panoszyły się tymczasem w najlepsze, pustosząc liczne
planety i księżyce. Co gorszą, nawet się rozmnażały. Dało to Klapaucjuszowi okazję do
opublikowania świetnej pracy pt. “Przejścia kowariantne od smoków do smoczków, czyli wypadek
szczególny przechodzenia ze stanów zakazanych fizycznie do stanów zakazanych policyjnie”.
Praca ta narobiła sporo huku w świecie naukowym, gdzie głośno jeszcze było o słynnym smoku
policyjnym, przy którego pomocy dzielni konstruktorzy pomścili na złym królu Okrucyuszu
niedolę swych nieodżałowanych kolegów. Cóż dopiero powstały za perturbacje, kiedy dowiedziano
się, iż pewien konstruktor, niejaki Bazyleusz zwany Emerdwańskim, podróżując po całej
Galaktyce, samą swoją obecnością sprawia występowanie smoków tam, gdzie ich poprzednio nikt
na oczy nie widział. Gdy powszechna rozpacz i stan katastrofy narodowej sięgały zenitu, pojawiał
się u władcy danego kraju, aby, po długich targach wyśrubowawszy honorarium do niemożliwości,
podjąć się wygubienia potworów. Co mu się z reguły udawało, choć nikt nie wiedział, jak, działał
bowiem w ukryciu i samotnie. Gwarancję sukcesu smokolizy dawał zresztą tylko statystyczną, a
gdy pewien monarcha odpłacił mu pięknym za nadobne, płacąc dukatami, które też tylko
statystycznie były dobre, zaczął odtąd w haniebny sposób badać za pomocą wody królewskiej
naturę kruszcu, jakim mu płacono. Trurl i Klapaucjusz spotkali się w owym czasie pewnego
pogodnego popołudnia i do takiej doszło między nimi rozmowy.
- Słyszałeś o tym Bazyleuszu? - spytał Trurl.
- Słyszałem.
- I co ty na to?
- Nie podoba mi się ta historia.
- Mnie też nie. Co o tym myślisz?
- Że on stosuje wzmacniacz.
- Prawdopodobieństwa?
- Tak. Albo układy rezonujące.
- Albo generator smoków.
- Masz na myśli smokotron?
- Tak.
- Istotnie, to całkiem możliwe.
- Jednakże - zawołał Trurl - wiesz, to byłoby łajdactwem! To by znaczyło, że on poniekąd te
smoki przywozi ze sobą, tylko w stanie potencjalnym, o prawdopodobieństwie bliskim zeru. Kiedy
się zadomowi i rozejrzy, zwiększa szansę, i zwiększa je, i potęguje, aż dojdą do niemal pewności i,
rozumie się, następuje wirtualizacja, konkretyzacja i totalizacja naocznościowa.
- Jasne. Prawdopodobnie wyskrobuje “s” z matrycy i wstawia tam “a”. W ten sposób smok
pojawia się od razu w szale - smok z amokiem.
- Tak, smok z amokiem to chyba najgorsze, co może być.
- A jak myślisz, czy on je potem anuluje retrokreatorem nihilującym, czy tylko zmniejsza
chwilowo prawdopodobieństwo i wyjeżdża z forsą?
- Trudno powiedzieć. Ale gdyby tylko odprawdopodobniał, byłoby to jeszcze większym
łajdactwem, ponieważ prędzej czy później zero - fluktuacje muszą doprowadzić do uczynnienia
smokomacierzy i wtedy cała historia zaczyna się od nowa.
- Tak, ale jego i pieniędzy już wtedy nie ma... - mruknął Klapaucjusz.
- Czy nie uważasz, że właściwie należałoby w tej sprawie napisać do Głównego Urzędu
Regulacji Smoków?
- Co to, to nie. W końcu on może tego jednak nie robi. Pewności nie mamy. Ani żadnych
dowodów. Przecież statystyczne fluktuacje zdarzają się i bez wzmacniacza; dawniej nie było ani
matryc, ani wzmacniaczy, a smoki się czasem pojawiały. Po prostu akcydentalnie.
- Niby tak... - powiedział Trurl - a jednak... przecież one się pojawiają dopiero po jego
przybyciu na planetę!
- Pewno. Ale pisać nie wypada, bo to jednak kolega po fachu. Chyba żebyśmy sami podjęli
pewne kroki. Co?
- Można.
- To dobrze, bo i ja jestem tego zdania. Ale co robić? Tutaj obaj znakomici smokolodzy
utonęli w fachowej dyskusji, z której ani słowa nie zrozumiałby postronny słuchacz, gdyż
dochodziłyby go tylko zagadkowe słowa, jak “licznik smoków”, “transformacja bezogoniasta”,
“słabe oddziaływania smocze”, “dyfrakcja i rozpraszanie smoków”, “smok twardy”, “smok
miękki”, “draco probabilisticus”, “widmo nieciągłe bazyliszka”, “smok w stanie wzbudzenia”,
“anihilacja pary smoków o przeciwnych amokach w polu ogólnego bezhołowia” itp.
Rezultatem tej penetrującej analizy zjawiska była wyprawa, trzecia już z kolei, do której
obaj konstruktorzy przygotowali się bardzo starannie, nie omieszkawszy załadować swego statku
mnóstwem skomplikowanych aparatów.
W szczególności wzięli dyfuzor i specjalne działo, strzelające antygłowami. Podczas
podróży, kiedy kolejno lądowali na Encji, Pencji i Cerulei, pojęli, iż nie będą w stanie przeczesać
całego obszaru nawiedzonego plagą, bo chyba musieliby się rozerwać w tym celu na części.
Prostsze było, rzecz jasna, rozdzielenie się i po naradzie roboczej każdy z nich udał się w swoją
stronę. Klapaucjusz długo pracował na Prestopondii, zaangażowany przez cesarza Zdziwosława
Ampetrycego, który gotów był oddać mu córkę za żonę, byle pozbyć się potworów. Smoki
najwyższego prawdopodobieństwa zapuszczały się nawet na ulice grodu stołecznego, a od
wirtualnych wprost się aż roiło. Wirtualnego smoka wprawdzie, jak to powiada naiwny, szary
człowiek, “nie ma”, tj. nie może być w żaden sposób dostrzeżony, jak również nie robi nic, co by
wywołało jego manifestację, ale rachunek Cybra - Trurla - Klapaucjusza - Minogiego, a zwłaszcza
równanie fali smoczej wyraźnie wyjawiają, że smok przechodzi z przestrzeni konfiguracyjnej do
realnej łatwiej aniżeli dziecko z domu do szkoły. Tak więc w mieszkaniu, w piwnicy czy na
strychu, w każdej chwili przy ogólnym wzroście prawdopodobieństwa można się było natknąć na
smoka, a nawet na supersmoka.
Zamiast uganiać się za smokami, co i tak niewiele by dało, Klapaucjusz, jako prawdziwy
teoretyk, wziął się do rzeczy metodycznie - poustawiał na placach i skwerach, w siołach i miastach
probabilistyczne smokoreduktory i w niedługim czasie stały się potwory największą rzadkością.
Zainkasowawszy tedy należność, dyplom honorowy i sztandar przechodni, Klapaucjusz
wystartował, aby połączyć się ze swym przyjacielem. Po drodze zauważył planetę, z której ktoś
machał do niego rozpaczliwie. Przypuszczając, że to może Trurl, któremu przygodziło się coś
złego, Klapaucjusz wylądował. Znaki dawali mu tylko mieszkańcy Truflofory, poddani króla
Pstrycjusza. Hołdowali oni rozlicznym przesądom i wierzeniom prymitywnym, religia ich zaś,
zwana pneumatologią drakonistyczną, utrzymywała, iż smoki pojawiają się jako kara za grzechy i
posiadają dusze, ale nieczyste. Zorientowawszy się, iż wdawanie się w dyskusje z koronnymi
drakologami byłoby rzeczą co najmniej nierozumną, albowiem stosowane przez nich metody
ograniczyły się do okadzania nawiedzanych miejsc i rozdawania relikwii, Klapaucjusz wolał już
raczej dokonać sondowań w terenie. Planetę zamieszkiwała aktualnie jedna tylko potwora, ale z
najprzeraźliwszego rodzaju Echidnych. Zaofiarował królowi swe usługi; ten nie od razu
odpowiedział mu wprost, znajdując się najwidoczniej pod wpływem bezsensownej doktryny, która
przyczyny powstawania smoków przenosiła w świat pozadoczesny. Studiując miejscowe gazety,
Klapaucjusz dowiedział się, że Echidna, która żeruje na planecie, przez jednych uważana jest za
egzemplarz pojedynczy, przez innych natomiast za istotę mnogą, zdolną znajdować się w wielu
miejscach naraz. To dało mu do myślenia, chociaż wcale się nie zdziwił, ponieważ lokalizacja tych
wstrętnych stworów podlega tak zwanym anomaliom smoczym i niektóre okazy, zwłaszcza
roztargnione, bywają “rozmazane” w przestrzeni, co jest zwyczajnym efektem izospinowego
wzmocnienia momentu kwantowego. Jak wynurzająca się z wody dłoń ukazuje nad jej
powierzchnią pięć pozornie całkiem niezawisłych od siebie palców, tak wynurzając się z
przestrzeni konfiguracyjnej w realną, smoki wyglądają na mnogie, chociaż są tylko jednym. Pod
koniec kolejnej audiencji Klapaucjusz spytał króla, czy nie było aby na jego planecie Trurla; opisał
przy tym dokładnie wygląd przyjaciela. Jakież było jego zaskoczenie, gdy usłyszał, że, owszem,
kolega bawił niedawno w państwie Pstrycjuszowym, a nawet podjął się usunięcia Echidny, wziął
zaliczkę i udał się w pobliskie góry, gdzie smoczycę obserwowano szczególnie często, po czym
wrócił na drugi dzień, żądając całej należności, a jako dowód swego triumfu ukazał czterdzieści
cztery smocze zęby. Doszło wszakże do pewnych nieporozumień i wypłata uległa wstrzymaniu aż
do wyświetlenia sprawy. Trurl miał się wówczas bardzo unieść, w sposób niezmiernie podobny do
obrazy majestatu wyrażał się wielokrotnie i głośno o sprawującym władzę monarsze, a następnie
oddalił się w niewiadomym kierunku. Od tego dnia słuch o nim zaginął, za to Echidna, pojawiwszy
się na powrót jak gdyby nigdy nic, jeszcze srożej pustoszyła sioła i grody ku ogólnemu utrapieniu.
Dość mętna wydała się ta historia Klapaucjuszowi, trudno było jednak podawać w
wątpliwość prawdę słów padających z ust królewskich, zabrał tedy plecak pełen najsilniejszych
środków smokobójczych i samotnie wyruszył ku górom, których ośnieżona piła majestatycznie
wznosiła się nad wschodnim widnokręgiem.
Rychło dostrzegł na głazach pierwsze ślady potwora, zresztą gdyby ich nie zauważył, dałby
mu o nim znać charakterystyczny zaduch siarkowych wyziewów. Szedł nieustraszony dalej, gotów
każdej chwili do użycia broni, którą przewiesił sobie przez ramię, spoglądając też nieustannie na
licznik smoków ze strzałką. Jakiś czas stała na zerze, potem jęła wykonywać niepokojące drgania,
aż z wolna, jakby pokonując niewidzialny opór, podpełzła w pobliże jedynki. Teraz Klapaucjusz
nie mógł już wątpić w to, że Echidna znajduje się w pobliżu. Dziwiło go to niezmiernie, ponieważ
nie mogło mu się w głowie pomieścić, aby wypróbowany jego kompan i słynny teoretyk, jakim był
Trurl, spudłował w obliczeniach, a tym samym nie zgładził smoczycy. Trudno było uwierzyć i w to,
iż, nie dokonawszy swego, wrócił na dwór królewski, żądając zapłaty za to, czego nie zrobił.
Niebawem spotkał na drodze kolumnę tubylców, najwidoczniej niezmiernie wystraszonych,
bo łypali niespokojnie oczami na wszystkie strony, starając się trzymać blisko siebie. Ugięci pod
niesionymi na plecach i głowach ciężarami, stąpali gęsiego w górę stoku. Pozdrowiwszy ich,
Klapaucjusz zatrzymał pochód i spytał prowadzącego, co tu robią.
- Panie! - odparł mu ów, urzędnik królewski niższej rangi w łatanym szalapetronie -
niesiemy daninę smokowi.
- Daninę? Aha! I cóż to za danina?
- Składa się na nią to, czego smok żąda, panie: złoto, drogie kamienie, wonności
zagraniczne i mnóstwo innych rzeczy najwyższej ceny.
Tu miary nie miało zdumienie Klapaucjusza, ponieważ smoki nigdy nie domagają się
podobnych danin, a już na pewno nie pragną ani wonności, niezdolnych przezwyciężyć ich
naturalnego fetoru, ani gotówki, z którą nie miałyby co począć.
- A dziewic nie żąda smok, mój dobry człowieku? - spytał jeszcze.
- Nie, panie. Dawniej to i owszem. Jeszczem tamtego roku wodził mu po mendlu, po
tuzinie, wedle apetytu. Ale od czasu, jak się jeden pokazał obcy, znaczy cudzoziemiec, panie, i
chodził se po górach z pudłami i aparatami, samiuteńki jeden... - Tu urwał niepewnie poczciwiec,
przyglądając się z niepokojem narzędziom i broni Klapaucjusza, a zwłaszcza wielkiemu zegarowi
licznika smoków, który przez cały czas tykał z cicha, podrygując swą czerwoną strzałką na białej
tarczy.
- A toć takuteńkie miał wszystko jak wasza miłość! - rzekł drżącym nieco głosem. -
Takuteńki rychtunek i w ogóle...
- Kupiłem to okazyjnie na targu - rzekł, pragnąc uśpić jego podejrzliwość, Klapaucjusz. - A
powiedzcie no mi, moi kochani, nie wiecie też czasem, co to się takiego z tym cudzoziemskim
przybyszem zrobiło?
- Co się, znaczy, z onym zrobiło? A, tego to już nie wiemy, panie. To znaczy było tak. Raz,
a będzie temu jakie dwa tygodnie - hej, prawdę mówię, kumie Barbaronie? Dwa tygodnie, nie
więcej?
- Ano, prawdę rzekacie, prawdę, coby zaś nie? Będzie temu dwa tygodnie albo i cztery. Czy
może sześć.
- No! Przyszedł, panie, wstąpił do nas, zakąsił, nie powiem nic: grzecznie zapłacił,
podziękował, nie można powiedzieć, co to, to nie, rozejrzał się, w dyle postukał, o ceny się pytał z
łońskiego roku, aparaty porozkładał, z cyferblatów cosi tam sobie odpisywał zawzięcie, że aż mu
rynce skakały, a dokładnie, jedno po drugiem, do takiej książeczki małej, czerwonej, co ją za
pazuchą nosił, potem ten - jak to go tam, kumie? - ter... temper... nie wypowiem, wciurności!
- Termometer, sołtysie!
- No! Pewnie, że tak! Termometer wyjął i powiada, że to na smoki jest, i tu go tkał, i tam,
znowu popisał, panie, w tym zeszycie swoim, aparaty do worka dał, worek na plecy, pożegnał się i
poszedł. I więcej to już myśmy go, panie, nie widzieli. Ino było tak. Tej samej nocy coś hukło i
prasło, ale daleko. Jakby za Górą Mydragową - to ta, panie, co wedle tego wirsycka, z takim
krogulcem na górze, bo tej, to jest Pstrycjuszowa, tak się ona wabi po królu wielmożnym naszym, a
tamta zaś, z tej drugiej strony, co taka więcy przytulona, jak nie przymierzając pośladek do
pośladka, zwie się Pakusta, a to się z tego wzięło, panie, że raz jeden...
- Mniejsza o te góry, mój dobry tubylcze - rzekł Klapaucjusz - więc powiadacie, że w nocy
coś huknęło. Co było potem?
- Potem - to już całkiem nic, panie. Jak huknęło, to chałupa poszła bokiem, ażem z wyrka
na podłogę spadł. Ale dla mnie to zwyczajne, bo jak się smokinia nieraz tyłkiem o dom otrze, to
człowiekiem nie tak ciepnie; powiedzieć, ot, choćby Barbaronów brat, tego to w garnek cisnęło z
bielizną, bo właśnie prali, jak smokini czochrać się o węgieł zachciało...
- Ależ do rzeczy, moiściewy, do rzeczy! - zawołał Klapaucjusz. - Więc huknęło, spadliście
na podłogę i co dalej?
- Kiedy mówię wyraźnie, że nic. Jakby coś było, to byłoby o czym mówić, a jak nic a nic, to
i nic nie ma do gadania takiego, co by warte było strzępienia gęby, nie? Kumie Barbaronie!
- Ano, tak z tym to i jest.
Klapaucjusz skinął głową i oddalił się; wówczas cała kolumna tragarzy ruszyła pod górę,
uginając się, tak ciężka była smocza danina; Klapaucjusz domyślał się, że złożą ją w wyznaczonej
przez smoka jaskini, ale pytać o szczegóły nie chciał, bo się cały spocił od tej rozmowy z sołtysem
i jego kumem. Zresztą poprzednio jeszcze słyszał, jak jeden z tubylców mówił do drugiego, że
smok “takie miejsce wybrał, coby jemu było blisko i nam blisko”...
Szedł sporym krokiem, wybierając drogę według namiarów smokoindykatora, który to
przyrząd zawiesił sobie na szyi, nie zapominał też o liczniku, ale ów wciąż pokazywał zero i osiem
dziesiętnych smoka.
Czy to jakiś dyskretny smok, czy kie licho? - myślał Klapaucjusz, maszerując, a co chwila
zatrzymywał się, gdyż promienie słońca okrutnie paliły, w powietrzu stał skwar, że drgało nad
nagrzanymi głazami, wokół nie było ni listka roślinności, tylko muł spękany we wnękach skalnych
i rozprażone kamieniska, ciągnące się ku majestatycznym szczytom.
Minęła godzina, słońce przechylało się już na drugą stronę nieba, a on wciąż szedł przez
pola piargowe, przez skalne progi, aż znalazł się w krainie ciasnych wąwozów i szczelin pełnych
chłodnej ciemności. Czerwona strzałka podpełzła ku dziewiątce pod jedynką i, drżąc, zamarła.
Klapaucjusz położył plecak na skale i wyjmował właśnie odsmocznicę, kiedy wskaźnik
żywo zawachlował. Porwał więc reduktor prawdopodobieństwa i omiótł bystrym okiem okolicę.
Znajdował się na skalnej grzędzie i mógł zajrzeć w głąb wąwozu, w którym coś się ruszało.
- Ani chybi, to ona! - pomyślał, Echidna bowiem jest rodzaju żeńskiego.
Przyszło mu do głowy, że może to dlatego nie życzy sobie dziewic? Wszakże dawniej
chętnie je przyjmowała. Dziwne to, dziwne, lecz teraz najważniejsza celność, a wszystko dobrze się
skończy! - pomyślał i na wszelki wypadek sięgnął raz jeszcze do plecaka, po drakodestruktor,
którego tłok wtłacza smoki w niebyt. Wysunął się za krawędź skały. Dołem wąskiej kotlinki, po
dnie wyschłego potoku, szarobura, z zapadniętymi jak od głodowania bokami, sunęła smokini
olbrzymich rozmiarów. Chaos myśli rozpędził się w głowie Klapaucjusza. Może anihilować ją,
poprzez zmianę znaku macierzy smoczej z dodatniego na ujemny, wskutek czego statystyczne
prawdopodobieństwo niesmoka weźmie górę nad smokiem? Ale jakież to ryzykowne, zważywszy,
że jedno drobne drgnienie może spowodować zmianę w skutkach katastrofalną, niejednemu już w
takich opałach wyszedł zamiast niesmoka - niesmak, i jakże od jednej litery ma zależeć tak wiele?!
Ponadto totalna deprobabilizacja uniemożliwiłaby zbadanie natury Echidny. Więc zawahał się,
mając w duszy miły obraz ogromnej skóry smoczej w swym gabinecie, między oknem a biblioteką;
lecz nie czas było oddawać się marzeniom, choć inna ewentualność: oddania egzemplarza o tak
osobliwych gustach do smokozoologu - błysnęła mu, kiedy klękał; zdążył nawet pomyśleć, jaką to
prackę naukową machnęłoby się w oparciu o dobrze zachowaną sztukę, przełożył więc fuzję z
reduktorem do lewej ręki, a w prawą chwycił garłacz, naładowany antygłową, wycelował starannie
i nacisnął spust.
Huknęło jak diabli. Perłowa chmurka dymu otoczyła wylot lufy i Klapaucjusza, tak że na
mgnienie stracił potworę z oczu. Lecz zaraz dym się rozwiał.
Stare bajędy powiadają o smokach mnóstwo rzeczy nieprawdziwych. Tak na przykład
głoszą, jakoby smoki miewały po siedem głów. Tak nigdy nie bywa. Smok może mieć tylko jedną
głowę, ponieważ obecność dwóch prowadzi natychmiast do gwałtownych kłótni i sporów; dlatego
wielogłowce, jak je nazywają uczeni, wyginęły wskutek wewnętrznych niesnasek. Z natury uparte i
tępe, potwory te nie znoszą najmniejszego sprzeciwu, więc dwie głowy w jednym ciele przywodzą
do szybkiej śmierci, każda bowiem, pragnąc zrobić drugiej na złość, powstrzymuje się od posiłków,
a nawet złośliwie wstrzymuje oddech - z wiadomym skutkiem. Ten właśnie fenomen wykorzystał
Euforiusz Tkliwas, wynalazca rusznicy antygłowowej. Smokowi wstrzeliwuje się małą, poręczną
główkę elektronową w cielsko, momentalnie przychodzi do awantur, waśni, w rezultacie smok,
jakby tknięty paraliżem, zesztywniały, tkwi na jednym miejscu dobę, tydzień, czasem miesiąc;
bywało, że po roku dopiero zmogło go wyczerpanie. W tym czasie można z nim robić, co się komu
żywnie podoba.
Smok jednak, którego poraził Klapaucjusz, zachowywał się co najmniej dziwnie. Wspiął się
wprawdzie na tylne łapy z rykiem, od którego posypał się gruz ze zboczy, bił też ogonem o skały,
aż zapach krzesanych iskier wypełnił cały wąwóz, potem jednak podrapał się w ucho, odchrząknął i
spokojnie poszedł dalej, tyle że przyspieszył do truchtu. Nie wierząc własnym oczom, Klapaucjusz
pognał grzbietem skalnym, skracając sobie drogę ku ujściu wyschłego potoku, teraz bowiem już
nie pracka naukowa, już nie jeden, drugi artykuł w “Smoczym Almanachu” mu się zwidy wały,
lecz co najmniej monografia na kredowym papierze, z podobizną smoka i autora!
U zakrętu kucnął za głazami, przyłożył do oka miotacz nieprawdopodobieństwa, wycelował
i uruchomił depossybilitatyzatory. Łoże lufy zadrżało mu w ręku, broń zagrzana otoczyła się
mgiełką, smoka zaś okrążyło halo, jak księżyc, przepowiadający niepogodę, ale się nie rozwiało!
Po raz wtóry uczynił Klapauqusz smoka najzupełniej nieprawdopodobnym; natężenie
impossybilitatywności zrobiło się takie, że przelatujący motylek zaczął skrzydełkami nadawać
alfabetem Morse'a, drugą “Księgę dżungli”, a wśród załomów skalnych zamajaczyły cienie wróżek,
wiedźm i dziwożon, wyraźny zaś odgłos tętniących kopyt zwiastował, że gdzieś za smokiem
harcują, wydobyte z niemożliwości strasznym napięciem miotacza, centaury. Lecz smok, jak gdyby
nigdy nic, przysiadłszy ociężale, ziewnął i zaczął się ze smakiem czochrać tylnymi łapami w
obwisłe podgardle. Rozpalona broń parzyła już palce Klapaucjusza, który rozpaczliwie naciskał
cyngiel, bo czegoś podobnego nie przeżył dotąd - pobliskie, co mniejsze kamienie wolno unosiły
się w powietrze, kurz zaś, który czochrający się smok wyrzucał spod zadu, zamiast opaść w
bezładzie, ułożył się w powietrzu we wcale czytelny napis SŁUGA PANA DOKTORA.
Pociemniało, bo z dnia robiła się noc, kilka dużych wapiennych głazów ruszyło na przechadzkę, z
cicha gaworząc o tym i o owym, jednym słowem: działy się już prawdziwe cuda, lecz straszliwe
bydlę, spoczywające o trzydzieści kroków od Klapaucjusza, ani myślało znikać. Klapaucjusz rzucił
miotacz, sięgnął za pazuchę, dobył granat przeciwsmokowy i polecając duszę macierzy
wszechspinorowych przekształceń, cisnął go przed siebie. Zagrzmiało, wraz ze skalnymi
okruchami wyleciał w powietrze ogon smoka, który najzupełniej ludzkim głosem krzyknął: -
Gwałtu! - i puścił się pędem przed siebie, prosto na Klapaucjusza. Ten, widząc śmierć tak bliską,
wyskoczył z ukrycia, ściskając kurczowo krótką włócznię z antymaterii. Zamachnął się, lecz
znowu dał się słyszeć krzyk:
- Przestań! Przestań! Nie zabijaj mnie!
Co to, smok mówi?! - pomyślał Klapaucjusz. - Nie, chyba oszalałem... Lecz spytał:
- Kto mówi? Czy to smok?
- Jaki smok? To ja!!
Jakoż z rozpływającej się chmury pyłu wychynął Trurl; dotknął szyi smoka, przekręcił tam
coś i olbrzym opadł wolno na kolana, zamierając z przeciągłym chrzęstem.
- Co to za maskarada? Co to ma znaczyć? Skąd jest ten smok? Co w nim robiłeś?! - zarzucił
go pytaniami Klapaucjusz. Trurl otrzepywał zakurzoną odzież, opędzając się od przyjaciela.
- Skąd, co, gdzie, jak... Dajże mi dojść do słowa! Unicestwiłem smoka, a król nie chciał mi
zapłacić...
- Dlaczego?
- Pewno ze skąpstwa, nie wiem. Zwalał to na biurokrację, że musi być komisyjny protokół
oględzin, pomiary, sekcja, zebranie rady zakładowej przy tronie, a to, a sio, główny strażnik
skarbca mówił, że nie wiadomo, jak wypłacać, bo ani to fundusz płac, ani bezosobowy, jednym
słowem, choć prosiłem, nalegałem, chodziłem do kasy, do króla, do rady, nikt nie chciał ze mną
gadać; a kiedy kazali mi złożyć życiorys z fotografiami, no, cóż, poszedłem, lecz smok był już w
stanie nieodwracalnym. Więc zwlokłem z niego skórę, wyciąłem trochę leszczynowych witek,
potem napatoczył się stary słup telegraficzny, a wiele więcej nie było trzeba; wypchałem go, no i
tego - zacząłem udawać...
- Nie może być! Tyś uciekł się do tak haniebnej rzeczy? Ty?! Ale po co właściwie, skoro ci
nie zapłacili? Nic nie rozumiem.
- Ech, jakiś ty głupi! - wzruszył pobłażliwie ramionami Trurl. - Przecież oni mi wciąż
przynoszą daniny! Dostałem już więcej, niż mi się należało.
- Aaa!!! - zrozumienie tej prawdy oświeciło Klapaucjusza. Zaraz jednak dodał: - Ale to
brzydko wymuszać...
- Dlaczego brzydko? Zresztą czy robiłem coś złego? Spacerowałem po górach, a
wieczorami sobie trochę wyłem. Okropnie jestem zmachany... - dodał, siadając obok Klapaucjusza.
- Czym właściwie? Wyciem?
- Nie, ależ ty dwóch do dwóch nie potrafisz dodać. Jakim wyciem? Co nocy muszę taskać
worki ze złotem z umówionej jaskini na górę, o, tam! - wskazał ręką odległy grzbiet górski. -
Przygotowałem sobie tam poletko startowe. Nosiłbyś tak dwudziestopudowe ciężary od zmierzchu
do świtu, tobyś sam zobaczył! Przecież ten smok to nie żaden smok, sama skóra waży ze dwie tony,
muszę ją dźwigać, ryczeć, tupać - za dnia, a w nocy tamta harówka. Cieszę się, że przyjechałeś,
miałem już tego naprawdę dosyć...
- Ale dlaczego właściwie ten smok - to jest ten wypchany maszkaron - nie zniknął, kiedy
zmniejszyłem prawdopodobieństwo aż do cudów? - chciał się jeszcze dowiedzieć Klapaucjusz.
Trurl odchrząknął, jakby nieco zmieszany.
- To z przezorności - wyjaśnił. - W końcu mógł się tu napatoczyć jakiś głupi myśliwy,
choćby Bazyleusz, więc założyłem do środka, pod skórę, ekrany antyprobabilistyczne. A teraz
chodź, zostało tam jeszcze parę worków platyny - to najcięższe ze wszystkiego, nie chciało mi się
samemu nosić. I doskonale, bo pomożesz mi...