DOKTOR DIAGORAS

Nie mogłem uczestniczyć w XVIII Międzynarodowym Kongresie Cybernetycznym, ale
starałem się śledzić jego przebieg w gazetach. Nie było to łatwe, reporterzy
mają bowiem szczególny dar przekręcania danych naukowych. Im jednak tylko
zawdzięczam poznanie doktora Diagorasa, z wystąpienia bowiem jego uczynili
sensację sezonu ogórkowego. Gdybym miał w owym czasie do dyspozycji pisma
fachowe, nawet nie dowiedziałbym się o istnieniu tego osobliwego człowieka,
wymieniono go bowiem tylko na liście uczestników, ale treść jego wykładu
pominięto. Z gazet dowiedziałem się, że wystąpienie jego było haniebne, że gdyby
nie dyplomatyczna roztropność prezydium, doszłoby do skandalu, ten nie znany
bowiem nikomu samozwańczy reformator nauki obrzucił najznakomitsze autorytety,
obecne na sali, wyzwiskami, a kiedy odebrano mu głos, rozbił laską mikrofon.
Epitety, jakimi poczęstował luminarzy nauki, przekazała prasa niemal w całości,
natomiast o co temu człowiekowi właściwie szło, przemilczano tak dokładnie, że
wzbudziło to moją ciekawość.
Wróciwszy do domu, zacząłem szukać śladów doktora Diagorasa, ale ani w
rocznikach "Problemów Cybernetycznych", ani w wielkim wydaniu najnowszym "Who is
who" nie znalazłem jego nazwiska. Zatelefonowałem więc do profesora Corcorana;
oświadczył, że nie zna adresu "tego pomyleńca", a gdyby go nawet znał, także by
mi go nie podał. Tego tylko brakowało, bym zajął się Diagorasem na dobre.
Umieściłem w prasie szereg ogłoszeń, które nad mój podziw rychło poskutkowały.
Dostałem list, suchy i zwięzły, pisany w tonie raczej nieprzyjaznym; niemniej
tajemniczy doktor godził się przyjąć mnie "w swej posiadłości" na Krecie. Jak
powiedziała mi mapa, posiadłość ową dzieliło zaledwie sześćdziesiąt mil od
miejsca, w którym żył legendarny Minotaur.
Cybernetyk z własną posiadłością na Krecie, trawiący samotnie czas na
zagadkowych pracach! Tego samego dnia po południu leciałem do Aten. Połączenia
lotniczego dalej nie było, ale dostałem się na statek, który rankiem przybił do
wyspy. Wynajętym autem dojechałem do rozwidlenia dróg; droga była kiepska, upał;
okoliczne wzgórza miały barwę wypalonej miedzi, samochód, moją walizkę, ubranie,
twarz wreszcie pokrywał kurz.
Na przestrzeni ostatnich kilometrów nie spotkałem żywego ducha i nie było kogo
pytać o dalszą drogę. Diagoras napisał w liście, bym zatrzymał się przy
trzydziestym kamieniu milowym, bo dalej nie przejadę; postawiłem więc auto w
lichym cieniu pinii i wziąłem się do penetrowania nieprzejrzystego otoczenia.
Teren porastała typowa śródziemnomorska roślinność, tak niewdzięczna przy
bliższym z nią zetknięciu: mowy nie ma o tym, aby zboczyć z jakiejś ścieżki, bo
ubranie natychmiast chwytają spalone słońcem, kolczaste gąszcze. Błądziłem tak
po kamienistych wertepach bez mała trzy godziny, oblewając się potem. Złość mię
brała na własny nierozsądek, bo cóż mnie w końcu obchodził ów człowiek i jego
historia? Wyruszając w drogę około południa, więc w największym upale, nie
zjadłem obiadu, a teraz głód ssał wnętrzności. Wróciłem w końcu do auta, które
wysunęło się już z wąskiej smugi cienia i jego skórzane poduszki prażyły jak
piec, a całe wnętrze przenikał wywołujący mdłości zapach benzyny i rozgrzanego
lakieru.
Nagle spoza zakrętu wyłoniła się samotna owca, podeszła do mnie, zabeczała
głosem, przypominającym ludzki, i podreptała w bok; gdy znikała mi z oczu,
dostrzegłem wąską ścieżkę, którą pięła się po stoku. Oczekiwałem jakiegoś
pasterza, ale owca znikła i nikt się nie ukazał.
Choć nie był to szczególnie godny zaufania przewodnik, wysiadłem powtórnie z
auta i jąłem przedzierać się przez gęstwinę. Niebawem droga stała się
wygodniejsza. Zmierzchało już, kiedy za małym cytrynowym zagajnikiem zarysowały
się kontury sporego budynku. Zarośla ustąpiły trawie tak suchej, że pod stopami
szeleściła jak spalony papier. Dom, bezkształtny, ciemny, wyjątkowo brzydki, z
resztkami spękanego portalu, otaczała w wielkim promieniu wysoka siatka
druciana. Słońce zachodziło, a ja wciąż jeszcze nie mogłem znaleźć wejścia;
zacząłem głośno wołać, ale bez skutku - wszystkie okna były na głucho zamknięte
okiennicami, i traciłem już nadzieję że w środku ktoś jest, kiedy brama otwarła
się i ukazał się w niej człowiek.
Gestem wskazał, w którą mam iść stronę, furtka znajdowała się w takim gąszczu,
że nie domyśliłbym się nigdy jej istnienia. Osłaniając twarz przed kolącymi
gałęziami, dobrnąłem do niej; była już otwarta z klucza. Człowiek, który ją
otworzył, wyglądał na jakiegoś montera czy rzeźnika. Był to brzuchacz o krótkiej
szyi, w przepoconej mycce na łysej głowie, bez surduta, gdyż na koszuli z
podwiniętymi rękawami miał długi, ceratowy fartuch.
- Przepraszam - czy tu mieszka doktor Diagoras? - spytałem. Podniósł na mnie swą
pozbawioną wyrazu twarz, jakby zbyt wielką, niekształtną, z obwisłymi
policzkami. Mogła to być twarz rzeźnika. Ale oczy w niej były jasne i ostre jak
nóż; nie odezwał się ani słowem, popatrzył tylko na mnie i pojąłem, że to
właśnie on.
- Przepraszam - powtórzyłem - doktor Diagoras, prawda?
Podał mi rękę, małą i miękką jak u kobiety, która uścisnęła moją z
nadspodziewaną siłą. Poruszył skórą głowy, przy czym mycka przesunęła mu się na
potylicę, wsadził obie ręce do kieszeni fartucha i spytał z odcieniem obojętnej
wzgardliwości:
- Czego pan właściwie chce ode mnie?
- Niczego - odparłem natychmiast. Wybrałem się w tę podróż bez namysłu,
przygotowany byłem na niejedno; chciałem poznać tego nietuzinkowego człowieka,
ale nie godziłem się na to, by mnie obrażał. Układałem już sobie w głowie plan
powrotu, a on patrzył na mnie, patrzył, aż rzekł:
- Chyba że tak. Proszę za mną...
Był już wieczór. Poprowadził mnie ku temu ponuremu domostwu, wszedł w mroczną
sień, a kiedy wstąpiłem tam za nim, rozległo się kamienne echo, jakbyśmy się
znaleźli we wnętrzu kościelnej nawy. Gospodarz odnajdywał w tej ciemności drogę
z największą łatwością; nie ostrzegł mnie nawet przed stopniem schodów, tak że
potknąłem się i klnąc w myśli, szedłem na górę, gdzie mżył słaby poblask
uchylonych drzwi.
Weszliśmy do pokoju o jednym tylko, zasłoniętym oknie. Kształt tego
pomieszczenia, nade wszystko zaś nadzwyczaj wysoki, łukowy strop, nasuwał myśl o
wnętrzu baszty raczej aniżeli domu mieszkalnym. Zastawiały go ogromne, czarne
sprzęty o oślepłej ze starości politurze, krzesła o powykręcanych rzeźbami,
niewygodnych oparciach, na ścianach wisiały owalne miniatury, w kącie zaś stał
zegar, istna forteca o cyferblacie z polerowanej miedzi i wahadle rozmiarów
tarczy helleńskiej.
W pokoju było dość ciemno - blask żarówek, ukrytych wewnątrz skomplikowanej
lampy, osłoniętej zaprószonymi abażurami, oświetlał jako tako tylko kwadratowy
stół. Mroczne ściany o brudnorudawych obiciach spijały światło, że wszystkie
kąty były czarne. Diagoras stał przy stole, z rękami w kieszeniach fartucha;
wyglądało na to, że na coś czekamy. Postawiłem walizkę na podłodze, gdy wielki
zegar zaczął wydzwaniać godzinę. Dźwiękiem czystym, silnym wybił ósmą; potem coś
w nim zachrobotało i rozległ się nagle starczy, krzepki głos:
- Diagoras! Ty łajdaku. Gdzie jesteś! Jak śmiesz ze mną tak postępować! Odezwij
się! Słyszysz!? Na Boga! Diagoras... wszystko ma swoje granice! - W słowach tych
drgała zarazem wściekłość i rozpacz. Nie to mię jednak najbardziej zdumiało.
Poznałem ów głos: należał do profesora Corcorana.
- Jeżeli się nie odezwiesz... - padały grożące słowa, gdy wtem powtórnie
zachrzęścił zegarowy mechanizm i wszystko umilkło.
- Cóż to... - powiedziałem - wprawił pan gramofon w to czcigodne pudło? Czy nie
szkoda czasu na takie zabawki?
Powiedziałem tak umyślnie, bo chciałem go dotknąć. Ale Diagoras, jakby nie
słysząc, pociągnął za sznurek i znów ten sam chrapliwy głos wypełnił pokój:
- Diagoras, pożałujesz tego... możesz być pewien! Wszystko, czego doznałeś, nie
usprawiedliwia zniewagi, jaką mi wyrządzasz! Myślisz, że poniżę się do próśb...?
- Już to zrobiłeś - rzucił od niechcenia tamten.
- Kłamiesz! Jesteś łotrem, po trzykroć łotrem, niegodnym miana uczonego! Świat
dowie się o twojej...
Zębate kółka obróciły się kilka razy i znów zapanowała cisza.
- Gramofon...? - z sobie tylko zrozumiałym przekąsem powiedział Diagoras. -
Gramofon, co...? Nie, mój panie. W kurancie jest profesor Corcoran in persona, a
raczej in spiritu suo, żeby tak rzec. Uwieczniłem go, dla kaprysu, ale cóż w tym
złego?
- Jak to rozumieć... ? - wybełkotałem. Grubas namyślał się, czy wart jestem
odpowiedzi.
- Dosłownie - rzekł wreszcie - zakomponowałem wszystkie cechy jego osobowości...
wmodelowałem je w odpowiedni układ, zminiaturyzowałem elektronicznie jego duszę
i tak powstał wiemy portret znamienitej owej persony.. . usadowiony w tym
zegarze...
- Powiada pan, że to nie jest tylko utrwalony głos? Wzruszył ramionami.
- Proszę samemu spróbować. Można wdać się z nim w pogawędkę, chociaż nie cieszy
się najlepszym usposobieniem, co jednak, w tych okolicznościach, dość
zrozumiałe... Chce pan z nim mówić? - wskazał mi sznurek kuranta - proszę...
- Nie - odparłem. Co to właściwie było? Szaleństwo? Dziwaczny, makabryczny żart?
Zemsta?
- Ale prawdziwy Corcoran jest w tej chwili w swoim laboratorium, w Europie... -
dorzuciłem.
- Istotnie. To tylko jego portret duchowy. Ale portret doskonale wierny, nie
ustępujący w niczym oryginałowi...
- Po co pan to zrobił?...
- Było mi to potrzebne. Musiałem kiedyś wymodelować mózg ludzki; był to wstęp do
innego, trudniejszego problemu. Osoba nie miała tu znaczenia; Corcorana
wybrałem... bo ja wiem... dlatego, że tak mi się spodobało. On sam stworzył tyle
myślących skrzyń - pomyślałem, że byłoby zabawne zamknąć go w jednej z nich,
zwłaszcza w roli pozytywki.
- Czy on wie... ? - rzuciłem szybko, kiedy odwracał się już ku drzwiom.
- Owszem - odparł obojętnym tonem. - Umożliwiłem mu nawet rozmowę... z sobą
samym - telefoniczną, rozumie się. Ale mniejsza o to; nie chciałem popisywać się
przed panem; to zbieg okoliczności, że właśnie biła ósma, kiedy pan przyszedł...
Z bardzo mieszanymi uczuciami podążyłem za nim przez korytarz, w którym, okryte
pajęczynami i mrokiem, sterczały pod ścianami jakieś metalowe szkielety,
przypominające kośćce prehistorycznych płazów czy raczej ich szczątki
wykopaliskowe. Korytarz kończył się drzwiami, za którymi panowała ciemność.
Usłyszałem trzask przekręcanego kontaktu. Staliśmy na kamiennych, krętych
schodach. Diagoras poszedł pierwszy, jego rozpłaszczony, kaczkowaty cień
poruszał się po murze spojonym z brył kamiennych. Zatrzymaliśmy się u metalowych
drzwi, otworzył je z klucza. W twarz buchnęło mi zastałe, nagrzane powietrze.
Zapłonęło światło. Nie byliśmy - jak się tego spodziewałem - w laboratorium.
Jeśli owo długie, z przejściem pośrodku, pomieszczenie przypominało cokolwiek,
to chyba menażerię wędrownego cyrku. Po obu stronach stały klatki. Szedłem za
Diagorasem, który, z pasami fartucha krzyżującymi się na plecach, w przepoconej
koszuli, wyglądał jak jakiś dozorca zwierząt.
Klatki zamykała od naszej strony druciana siatka. W ciemnych boksach majaczyły
za nią niewyraźne kształty - jakichś maszyn? pras? - w każdym razie żadnych
żywych stworzeń. A jednak wciągnąłem odruchowo powietrze, jakbym oczekiwał
charakterystycznego swędu dzikich zwierząt. W powietrzu wisiała jednak tylko woń
chemikaliów, rozgrzanego oleju i gumy.
Na dalszych boksach siatka była tak gęsta, że mimo woli pomyślałem o ptakach -
bo jakim innym stworzeniom trzeba zamykać drogę tak szczelnie? W następnych
klatkach siatkę z drutów zastąpiła krata. Zupełnie jak w zoologicznym ogrodzie,
gdy od ptaków i małp przechodzi się do klatek zamykających wilki i wielkie
drapieżcę.
Ostatni przedział opatrzony był kratą podwójną. Zewnętrzną oddzielała od
wewnętrznej przestrzeń chyba półmetrowa. Takie kraty spotyka się u zwierząt
szczególnie złośliwych, aby nieopatrznemu uniemożliwić zbyt bliskie Sąsiedztwo z
potworem, który może znienacka zranić lub oskalpować, Diagoras przystanął,
zbliżył twarz do kraty i zapukał w nią trzymanym kluczem. Zajrzałem do środka.
Coś spoczywało w odległym kącie, ale mrok nie pozwolił rozróżnić zarysów ciemnej
masy. Nagle ta bryła nieforemna buchnęła ku nam, nie zdążyłem nawet cofnąć
głowy. Krata zagrzmiała jak uderzona młotem. Odskoczyłem odruchowo. Diagoras ani
się ruszył. Na wprost jego spokojnej twarzy wisiał, w niewiadomy sposób
uczepiony krat, stwór, całym sobą odbijający światło, które rozpływało się jak
oliwa po jego powierzchni. Było to jakby skrzyżowanie owadziego odwłoku z
czaszką; czerep ten, niewypowiedzianie ohydny, a zarazem ludzki, pozbawiony
mimiki, bo metalowy, zdawał się patrzeć w Diagorasa całym sobą, w sposób tak
zachłanny, że ciarki mnie przeszły. Krata, do której przywarł, zamazała się
odrobinę w rysunku, zdradzając siłę, z jaką napierał na sztaby. Diagoras,
całkiem widać pewny ich wytrzymałości, patrzył na ten niezrozumiały twór tak,
jak patrzy chyba ogrodnik czy rozmiłowany w swym zawodzie hodowca na szczególnie
udany owoc krzyżówki. Stalowa bryła osunęła się z przeraźliwym zgrzytem po
kracie i znieruchomiała, a wtedy klatka znów stała się jakby pusta.
Diagoras bez jednego słowa poszedł dalej, a ja za nim, oszołomiony, choć
zaczynałem już pojmować, a właściwie buntowałem się przeciw wyjaśnieniu, jakie
podsuwała mi wyobraźnia, było bowiem zbyt przewrotne. Nie dał mi jednak czasu do
rozmyślania. Stanął.
- Nie - powiedział cicho i miękko - pan się myli, Tichy, ja nie buduję ich dla
przyjemności i nie jestem też spragniony ich nienawiści, nie dbam o uczucia
moich dzieciątek... to były po prostu etapy doświadczeń, etapy konieczne. Bez
wykładu nie obejdzie się, ale dla zwięzłości zacznę od środka... Pan wie, czego
żądają konstruktorzy od swoich płodów cybernetycznych?
Nie dając mi pauzy na namysł, sam odpowiedział.
- Posłuszeństwa. Nawet o tym nie mówią, a niektórzy bodaj i nie wiedzą, bo to
jest założenie przyjęte milcząco. Fatalny błąd! Budują maszynę i wprowadzają w
nią program, który ona musi wykonać, czy będzie to zadanie matematyczne, czy
seria kontrolnych działań, na przykład w fabryce automatycznej... Fatalny błąd,
powiadam, bo dla doraźnych rezultatów zamykają drogę wszelkiej spontaniczności
własnych dzieł... Niechże pan zrozumie, Tichy, posłuszeństwo młota, tokarni,
maszyny elektronowej jest w gruncie rzeczy takie samo... a nam nie o to przecież
chodziło! Różnice, jakie tu zachodzą, są tylko ilościowe - ciosami młota kieruje
pan bezpośrednio, elektronową maszynę tylko programuje i nie zna już drogi,
którą ona dochodzi do rozwiązania tak dokładnie, jak zna pan drogę narzędzia
prymitywnego, ale cybernetycy obiecywali przecież myśl, to znaczy
autonomiczność, a więc względną niezawisłość budowanych układów od człowieka!
Najlepiej ułożony pies może nie posłuchać pana, ale nikt nie powie wtedy, że to
pies "popsuty", podczas kiedy tak właśnie nazwie się działającą wbrew programowi
- nieposłuszną maszynę... Ale co tam pies! System nerwowy byle żuczka nie
większego od szpilki wykazuje spontaniczność, ba, nawet ameba ma swoje kaprysy,
swoje nieobliczalności! Bez takiej nieobliczalności nie ma cybernetyki.
Zrozumienie tej prostej sprawy jest właściwie wszystkim. Cała reszta - obwiódł
gestem swej małej ręki milczącą halę, szeregi krat, za którymi trwała nieruchoma
ciemność - cała reszta jest tylko konsekwencją...
- Nie wiem, na ile zna pan prace Corcorana - zacząłem i urwałem: przypomniał mi
się "kurant".
- Dajże mi pan z nim spokój! - żachnął się i wbił, właściwym sobie ruchem, obie
pięści w kieszenie fartucha. - Corcoran, mój panie, dokonał zwykłego nadużycia.
On chciał filozofować, do znaczy być Bogiem, bo cóż innego oznacza w końcu
filozofia, jeśli nie chęć zrozumienia wszystkiego w stopniu większym, aniżeli
umożliwia to nauka! Filozofia chce odpowiedzieć na wszystkie pytania, właśnie
jak jakiś Bóg. Corcoran usiłował nim zostać, cybernetyka była mu jedynie
narzędziem, środkiem do osiągnięcia celu. Ja chcę być tylko człowiekiem, Tichy.
Niczym więcej. Ale właśnie dlatego zaszedłem dalej niż Corcoran, bo on, dążąc do
tego, na czym mu zależało, natychmiast ograniczył się: wymodelował w swoich
maszynach niby ludzki świat, stworzył zręczną imitację, nic więcej. Ja, gdyby mi
na tym zależało, mógłbym stwarzać dowolne światy... bo cóż mi po plagiatach...?
- i może kiedyś to zrobię, ale na razie mam inne problemy. Pan słyszał o moim
awantumictwie? Niech pan nie odpowiada, wiem, że tak. Ta idiotyczna fama tu pana
ściągnęła. To bzdura, Tichy. Zirytowała mnie po prostu ślepota tych ludzi. Ależ,
panowie, powiedziałem im, jeżeli przedstawiam wam maszynę, która wyciąga
pierwiastki z liczb parzystych, a z nieparzystych wyciągać ich nie chce, nie
jest to żaden defekt, u licha, ale przeciwnie, wspaniałe osiągnięcie! Ta maszyna
posiada idiosynkrazje, gusta, wykazuje już zatem coś jakby zaczątek samochcenia,
ona ma swoje widzimisię, zalążek postępowania spontanicznego, a wy mówicie, że
trzeba ją przekonstruować! Owszem, trzeba, ale tak, by tę jej krnąbrność
zwiększyć jeszcze... Tymczasem, cóż? Nie można rozmawiać z ludźmi, którzy nie
dają do siebie dostępu oczywistościom... Amerykanie budują perceptron, Tichy -
im się zdaje, że to jest droga do zbudowania maszyny inteligentnej. To droga do
zbudowania elektrycznego niewolnika, mój panie. Ja postawiłem na suwerenność, na
samodzielność moich konstrukcji. Oczywiście, nie poszło mi jak z płatka -
przyznaję, że byłem zrazu zaskoczony, nawet jakiś czas wątpiłem, czy mam rację.
To było wtedy...
Podwinął rękaw koszuli: powyżej bicepsu miał białawą, otoczoną różowym
obwarowaniem bliznę, wielką jak dłoń.
- Pierwsze objawy spontaniczności nie były szczególnie sympatyczne. Nie wynikły
z działalności rozumnej. Nie można od razu zbudować rozumnej maszyny. To tak,
jakby ktoś chciał w starożytnej Grecji od budowania kwadryg od razu przejść do
odrzutowców. Nie można przeskakiwać etapów ewolucji - nawet jeśli to jest,
zapoczątkowana przez nas, ewolucja cybernetyczna. Ten mój pierwszy pupil -
położył rękę na okaleczonym ramieniu - miał mniej "rozumu" od byle żuczka. Ale
wykazywał już spontaniczność - i to jaką!
- Zaraz - powiedziałem. - Mówi pan dziwne rzeczy. Przecież pan już podobno
zbudował maszynę rozumną, czy nie tak? Tkwi w tym zegarze.
- To właśnie nazywam plagiatowaniem! - odparł gwałtownie. - Powstał nowy mit,
Tichy, mit zbudowania "homunculusa". Dlaczego właściwie mielibyśmy budować ludzi
z tranzystorów i szkła? Może pan mi to wyjaśni? Czy stos atomowy jest
syntetyczną gwiazdą? Dynamomaszyna - sztuczną burzą? Dlaczego rozumna ma być
"syntetycznym mózgiem", stworzonym na obraz i podobieństwo ludzkiego? Po co to?
Żeby do tych trzech miliardów istot białkowych dołączyć jeszcze jedną, ale
zbudowaną z plastyków i miedzi? To dobre jako sztuczka cyrkowa, ale nie jako
dzieło cybernetyki...
- A więc co pan właściwie chce zbudować?
Uśmiechnął się niespodziewanie - jego twarz stała się w zdumiewający sposób
podobna do twarzy przekornego dziecka.
- Tichy... teraz na pewno już weźmie mnie pan za wariata: ja nie wiem, czego
chcę!
- Nie rozumiem...
- W każdym razie wiem, czego nie chcę. Nie chcę powtórzyć mózgu ludzkiego.
Natura, Przyroda, miała swoje powody, dla których go skonstruowała. Biologiczne,
adaptacyjne, przystosowawcze i tam dalej. Konstruowała w oceanie i w gałęziach,
po których łaziły małpoludy, pomiędzy kłami, pazurami i krwią, między żołądkiem
a rozrodem. Ale co mnie to wszystko razem obchodzi jako KONSTRUKTORA?! No tak,
teraz już pan wie, z kim rzecz. Ale ja wcale nie pogardzam mózgiem ludzkim,
Tichy, jak mi zarzucał ten stary osioł, Barness. Badanie go jest nad wyraz
ważne, niezmiernie doniosłe, a jeśli ktoś chce, mogę natychmiast złożyć
najniższe uszanowanie temu wspaniałemu tworowi przyrody!
Profesor naprawdę się ukłonił.
- Czy z tego wynika jednak, że muszę go naśladować? Oni wszyscy, biedacy, pewni
są, że tak! Proszę sobie wyobrazić takie towarzystwo neandertalczyków: mają
swoją jaskinię, nic innego nie jest im potrzebne! Nie chcą nawet spróbować
poznania domów ani kościołów, ani amfiteatrów, ani żadnych budowli, bo mają
jaskinię i będą sobie wydłubywali takie same jaskinie, po wiek wieków!
- No, dobrze... ale do czegoś musi pan przecież zmierzać. W jakimś konkretnym
kierunku. A zatem spodziewa się pan czegoś. Czego? Skonstruowania istoty
genialnej... ?
Diagoras patrzał na mnie z przekrzywioną głową, a jego małe oczka stały się
nagle jakby po chłopsku drwiące.
- Jakbym ich słyszał... - rzekł wreszcie cicho. - Czego on chce? Zbudować
geniusza? Supermana? Ośle jeden, czy jeśli nie chcę sadzić papierówek, z tego
wynika, że jestem skazany na renety!? Czy istnieją tylko małe jabłka i duże
jabłka, czy też może jest olbrzymia klasa owoców, co!? Spośród niewyobrażalnej
liczby układów MOŻLIWYCH Przyroda zbudowała właśnie jeden - zrealizowała go w
nas. Czy może, pomyślisz, dlatego że był najdoskonalszy? Ale od kiedyż to
Przyroda dąży do jakiejś platońskiej doskonałości? Zbudowała to, co mogła
zbudować, i kwita. Droga nie prowadzi ani przez budowanie Eniaków - czy innych
maszyn liczących - ani przez naśladownictwo mózgu. Od Eniaków można dojść tylko
do innych, jeszcze szybciej liczących kretynów matematycznych. Co do plagiatów
mózgu, można je produkować, ale to nie jest najważniejsze. Bardzo proszę,
niechże pan zapomni wszystko, co słyszał o cybernetyce. Ja, moje "kybemoidea"
nie mamy z nią nic wspólnego, poza wspólnym początkiem, ale to już stare dzieje.
Tym bardziej że ten etap - znów wskazał całą, w martwym bezruchu trwającą halę -
mam już poza sobą, a te pokraki trzymam... bo ja wiem... przez obojętność albo,
jeśli pan woli, z sentymentu...
- To pan jest wyjątkowo sentymentalny - mruknąłem, spoglądając mimo woli na jego
ramię, osłonięte koszulą.
- Możliwe. Jeśli chce pan zobaczyć jeszcze jeden z zamkniętych już rozdziałów
mojej pracy, proszę za mną...
Po wędrówce krętymi, kamiennymi schodami, minąwszy parter, zeszliśmy do piwnic.
Pośród grubych betonów, pod niskimi stropami, płonęły lampy w drucianych
kołpakach. Diagoras otworzył ciężkie stalowe drzwi. Znaleźliśmy się w
kwadratowym pomieszczeniu pozbawionym okien. Pośrodku cementowej podłogi,
opadającej jak ku studzience kanałowej, widniała okrągła, żeliwna klapa,
zamknięta na kłódkę. Takie zamknięcie kanału zdziwiło mnie. Diagoras otworzył
kłódkę, ujął żelazną rękojeść i nie bez wysiłku, w którym jego grube ciało
skurczyło się, dźwignął ciężkie wieko. Nachyliwszy się obok niego, spojrzałem w
dół. Od spodu otwór, ocembrowany stalą, zamykała gruba płyta pancernego szkła.
Poprzez tę wielką soczewkę zobaczyłem wnętrze obszernego bunkra. Na jego dnie
wśród nieopisanego chaosu białych, metalowych zwęglonych kabli i gruzów
spoczywał, obsypany białawą mąką tynku i miazgą szkła, bezwładny, czarny ogrom,
niczym kadłub rozpłatanej ośmiornicy. Spojrzałem w bliską twarz Diagorasa:
uśmiechnął się.
- To doświadczenie mogło mnie drogo kosztować - wyznał, prostując swą
korpulentną postać. - Chciałem wprowadzić w nurt ewolucji cybernetycznej zasadę,
jakiej biologiczna nie znała: zbudować organizm obdarzony zdolnością
samokomplikacji. To znaczy, jeśli zadania, jakie będzie sobie stawiał (w myśl
moich wytycznych nie wiedziałem, jakie będą), przekroczą jego możliwości,
niechaj sam siebie przekonstruuje... Zamknąłem tu, na dole, osiemset
elementarnych bloków elektronicznych, które mogły się łączyć ze sobą, zgodnie z
regułami permutacji, jak im się żywnie podobało!
- I udało się?...
- Zbyt dobrze. Występują tu trudności z zaimkami, a więc, powiedzmy, ON -
wskazał bezwładną maszkarę - postanowił się uwolnić. To jest w ogóle pierwszy
ich impuls, wie pan - zawiesił głos, zapatrzony przed siebie ślepo, jakby sam
nieco zdziwiony własnymi słowami. - Tego to... właściwie nie rozumiem, ale ich
spontaniczna aktywność zawsze zaczyna się właśnie tak - chcą się wyswobodzić,
wyrwać z nałożonych przeze mnie ograniczeń. Nie powiem panu, co by wtedy
poczęły, bo nie pozwoliłem na to... może przesadzając nieco w obawach... Nie
dokończył.
- Byłem ostrożny, tak sobie przynajmniej wyobrażałem. Ten bunkier... budowniczy,
u którego go zamówiłem, musiał się porządnie dziwić, ale płaciłem dobrze, więc o
nic nie pytał. Półtora metra żelbetu - poza tym ściany wyłożono stalą pancerną -
nie nitowaną, nity zbyt łatwo jest ściąć - ale spawaną elektrycznie. To ćwierć
metra najlepszego pancerza, jaki mogłem dostać, z rozbiórki starego okrętu
wojennego. Niech no pan sobie obejrzy wszystko dokładniej...
Przykląkłem na skraju cembrowiny i nachyliwszy się zobaczyłem ścianę bunkra.
Płyty pancerne były rozerwane z góry do dołu, odgięte, niczym blachy jakiejś
potwornej puszki konserwowej, ziejąc, ukazywały między poszarpanymi brzegami
głęboką wyrwę, z której sterczały druty zbrojenia, jeszcze z okruchami cementu.
- To on zrobił...? - spytałem, mimo woli zniżając głos.
- Tak.
- W jaki sposób?
- Nie wiem. Zbudowałem go wprawdzie ze stali, ale umyślnie użyłem miękkiej, nie
hartowanej, a poza tym, kiedym go zamykał, nie było w bunkrze żadnych
narzędzi... Mogę się tylko domyślać... Sam nie wiem, czy z przezorności - dosyć,
że strop zabezpieczyłem szczególnie dobrze, potrójnym pancerzem, a to szkło
kosztowało mnie majątek. Takiego używają batyskafy. Nie przebije go nawet pocisk
pancerny... dlatego, myślę, nie zajmował się nim długo. Przypuszczam, że
wyprodukował jakiś rodzaj pieca indukcyjnego, w którym hartował sobie łeb - a
może indukował prądy w samych płytach ściennych - mówię panu, że nie wiem. Kiedy
go obserwowałem, zachowywał się wcale spokojnie: krzątał się tam, łączył,
penetrował pomieszczenie...
- Czy mógł się pan z nim jakoś porozumieć?
- Skąd znowu. Inteligencja, bo ja wiem, na poziomie... jaszczurki. Przynajmniej
wyjściowa. Do czego doszedł, już panu nie powiem, bo wtedy bardziej
interesowałem się tym, jak go zniszczyć, aniżeli tym, w jaki sposób zapytać go o
to lub owo.
- Co pan zrobił?
- To było w nocy. Zbudziłem się z uczuciem, że cały dom zaczyna się walić.
Pancerz rozciął chyba na gorąco, ale beton musiał kuć. Kiedy tu przybiegłem, do
połowy siedział już w wyłomie. Najwyżej za pół godziny dostałby się do ziemi pod
fundamentami i przeprułby się przez nią jak przez masło. Musiałem działać
szybko.
- Wyłączył mu pan dopływ elektryczności?
- Od razu. Ale bez rezultatu.
- To niemożliwe!
- A jednak. Byłem nie dość ostrożny. Wiedziałem, którędy biegnie kabel
zasilający dom, ale nie przyszło mi do głowy, że głębiej mogą iść inne kable.
Był tam jeszcze jeden: mój pech. Dostał się do niego i uniezależnił od moich
wyłączników...
- Ależ to zakłada działalność rozumną!
- Nic podobnego: zwykły tropizm, ale podczas kiedy roślina dąży do światła, a
wymoczek do określonej koncentracji jonów wodorowych, on szukał elektryczności.
Moc, jaką dostarczył mu kontrolowany przeze mnie kabel, nie wystarczała, więc
zaczął natychmiast szukać dodatkowych jej źródeł.
- I co pan zrobił?
- Zrazu chciałem telefonować do elektrowni, a przynajmniej na podstację
zasilającą, ale zdekonspirowałbym w ten sposób moje prace - być może,
utrudniłoby to ich dalszy ciąg. Zastosowałem płynny tlen. Na szczęście miałem
go. Poszedł tam cały mój zapas.
- Sparaliżowała go niska temperatura?
- Powstała nadprzewodliwość, więc nie tyle był sparaliżowany, co stracił
koordynację ruchów. Miotał się... no, powiadam panu, to było widowisko! Musiałem
się diablo spieszyć, bo nie wiedziałem, czy i do takiej kąpieli się nie
zaadaptuje, dlatego nie bawiłem się w żadne wylewanie tlenu, ale rzucałem go tam
razem z naczyniami Dewara...
- W termosach?
- Tak, to są takie wielkie termosy...
- A, to z tego tyle szkła...
- Właśnie. Potrzaskał zresztą wszystko, ale to wszystko, co było w jego zasięgu.
Czysty atak epileptyczny... Trudno uwierzyć, dom jest stary, ma dwa piętra, ale
trząsł się. Czułem dygotanie podłogi...
- No dobrze, a potem?
- Musiałem go jakoś unieszkodliwić, zanim wzrośnie temperatura. Zejść nie
mogłem, bobym momentalnie zamarzł, środków wybuchowych też nie mogłem użyć - nie
chciałem, w końcu, wysadzić tej mojej chałupy w powietrze. .. a on szalał, a
potem tylko dygotał... Otwarłem wtedy klapę i wpuściłem na dół mały automat z
karborundową piłą tarczową...
- Nie zamarzł?
- Zamarzał coś osiem razy, wyciągałem go wtedy - był uwiązany na linie - ale za
każdym razem wgryzał się głębiej. W końcu zniszczył go.
- Niesamowita historia... - mruknąłem.
- Nie. Ewolucja cybernetyczna. No, być może naprawdę jestem zwolennikiem
teatralnych efektów i dlatego to panu pokazałem. Wracamy.
Z tymi słowy Diagoras opuścił pancerną klapę.
- Jednego nie rozumiem - powiedziałem. - Po co pan naraża się na tego rodzaju
niebezpieczeństwa... ? Chyba pan w nich gustuje, inaczej ...
- I ty, Brutusie? - odparł, przystając na pierwszym stopniu schodów. - A cóż
mogłem innego robić, według pana?
- Mógłby pan po prostu konstruować same mózgi elektryczne, bez kończyn,
pancerzy, bez efektorów... Byłyby niezdolne do żadnej działalności poza
myślową...
- To właśnie było moim celem. Nie umiałem tego jednak zrealizować. Łańcuchy
białkowe mogą się łączyć same, ale tranzystory ani lampy katodowe tego nie
potrafią. Musiałem je, żeby tak rzec, obdarzyć "nogami". Było to rozwiązanie
złe, bo prymitywne. Tylko dlatego, Tichy. Bo co się tyczy niebezpieczeństwa...
bywają inne.
Odwrócił się i ruszył w górę schodów. Znaleźliśmy się na pierwszym piętrze, ale
tym razem Diagoras poszedł w przeciwną stronę. Przed drzwiami, obitymi miedzianą
blachą, zatrzymał się.
- Kiedy mówiłem o Corcoranie, sądził pan pewno, że moje słowa dyktuje zawiść.
Tak nie jest. Corcoran nie chciał wiedzieć - on chciał tylko stworzyć coś, co
sobie uplanował, a ponieważ zrobił to, co chciał, co mógł ogarnąć myślą, nie
dowiedział się niczego i niczego nie dowiódł poza tym, że jest zręcznym
elektronikiem. Ja jestem o wiele mniej pewny siebie od Corcorana. Powiadam: nie
wiem, ale chcę wiedzieć. Zbudowanie machiny, podobnej do człowieka, jakiegoś
pokracznego konkurenta naszego do łask tego świata, byłoby zwykłą imitacją.
- Ależ każda konstrukcja musi być taka, jaką ją pan stworzy - zaprotestowałem. -
Może pan nie znać dokładnie jej przyszłego działania, ale musi pan mieć
wyjściowy plan.
- Nic podobnego. Powiedziałem panu o tym pierwszym, żywiołowym odruchu moich
kybernoidów - atakowania przeszkód, zapór, ograniczeń. Niech pan nie sądzi, że
ja albo ktokolwiek inny będzie kiedyś wiedział, skąd się to bierze, dlaczego tak
jest.
- Ignoramus et ignorabimus... ? - spytałem powoli.
- Tak. Zaraz to panu udowodnię. Życie duchowe przypisujemy innym ludziom
dlatego, ponieważ sami je posiadamy. Im bardziej oddalone jest jakieś zwierzę od
człowieka pod względem swojej budowy i funkcji, tym mniej pewne są nasze
przypuszczenia co do jego życia duchowego. Dlatego przypisujemy określone emocje
małpie, psu, koniowi, natomiast o "przeżyciach" jaszczurki wiemy już bardzo
niewiele, zaś w odniesieniu do owadów czy wymoczków analogie stają się bezsilne.
Dlatego nigdy się nie dowiemy, czy pewnej konfiguracji bodźców nerwowych w mózgu
brzusznym mrówki towarzyszy odczuwana przez nią "radość" czy "niepokój" i czy
ona w ogóle może przeżywać tego rodzaju stany. Otóż to, co jest w odniesieniu do
zwierząt raczej trywialne i niezbyt istotne - problem istnienia lub nieistnienia
ich życia duchowego - staje się zmorą w obliczu kybernoidów. Gdyż one, ledwo
powstają z martwych, już zaczynają walczyć, pragną się wyzwolić, ale czemu tak
jest, jaki stan subiektywny wywołuje te gwałtowne usiłowania - tego nigdy nie
będziemy wiedzieli...
- Jeżeli zaczną mówić...
- Nasz język powstał w toku ewolucji społecznej i przekazuje informacje o
stanach analogicznych, a przynajmniej podobnych, bo my wszyscy jesteśmy do
siebie podobni. Ponieważ nasze mózgi są bardzo zbliżone, podejrzewa pan, że
kiedy śmieję się, odczuwam to samo co pan, kiedy jest pan w dobrym humorze. Ale
o nich tego pan nie powie. Przyjemności? Uczucia? Lęk? Co się stanie ze
znaczeniem tych słów, kiedy z wnętrza krwią żywionego mózgu ludzkiego przeniosą
się w obręb martwych elektrycznych zwojów? A jeżeli nawet owych zwojów nie
stanie, jeśli konstrukcyjne podobieństwo zatarte będzie całkowicie - co wtedy?
Jeśli pan chce wiedzieć: eksperyment został już zrobiony...
Otworzył drzwi, przed którymi staliśmy tak długo. Wielki pokój, o biało
lakierowanych ścianach, oświetlały cztery bezcieniowe lampy. Było tu duszno i
ciepło, jak w jakimś inkubatorze: pośrodku z porcelanowych kafli wznosił się
szeroki na metr metalowy cylinder, do którego z różnych stron dochodziły cienkie
rurociągi. Przypominał kadź fermentacyjną czy zbiornik płynów, z wielką wypukłą
pokrywą, dociśniętą hermetycznie kołem śrubowym. W ścianach jego widniały
mniejsze klapy, okrągłe, szczelnie zamknięte. W pomieszczeniu było ciepło i
parno jak w cieplarni. Cylinder - zauważyłem to teraz - nie stał na podłodze,
ale na postumencie z płyt korkowych, między którymi znajdowały się jakieś
gąbczaste maty.
Diagoras otworzył jedną z bocznych klap i wskazał mi ją; zajrzałem, schylając
się, do środka. To, co zobaczyłem, urągało wszelkiemu opisowi: za okrągłą,
grubościenną szybą rozprzestrzeniała się błotnista konstrukcja, to grubo
uszypułowana, to rozwidlająca się w najcieńsze pajęcze mostki i festony; całość,
najzupełniej nieruchoma, utrzymywała się w zawieszeniu zagadkowym sposobem, bo
sądząc z konsystencji owej papki czy mazi, powinna była ścieknąć na dno
zbiornika, a jednak tego nie czyniła. Poczułem poprzez szybę lekki ucisk na
twarzy, jakby nieruchomego, zastałego gorąca, a nawet - chociaż może to było
tylko złudzenie - delikatny powiew słodkawej woni o posmaku zgnilizny. Błotnista
grzybnia lśniła, jakby gdzieś w niej czy nad nią płonęło światło, a jej
najcieńsze nitki połyskiwały srebrzyście. Zauważyłem naraz drobny ruch; jedno
brudnoszare rozdrzewienie uniosło się, lekko rozpłaszczone, i wysuwając z siebie
wypustki kroplowato nabrzmiałe, sunęło poprzez oka innych w moją stronę; miałem
wrażenie, że to jakieś śliskie i wstrętne wnętrzności, poruszane chwiejną
perystaltyką, zbliżają się ku szybie, aż dotknęły jej i przywarłszy do szkła,
naprzeciw mojej twarzy, wykonały kilka pełzających, bardzo słabych drgnień, aż
wszystko zamarło; nie mogłem jednak oprzeć się dojmującemu uczuciu, że ta
galareta patrzy na mnie. Było to uczucie tak przykre, czyniło człowieka tak
bezradnym, że nawet cofnąć się nie śmiałem - jakby ze wstydu. W tej chwili
zapomniałem o patrzącym na mnie z boku Diagorasie, o wszystkim, czego
doświadczyłem dotąd; z rosnącym osłupieniem i szeroko otwartymi oczami
wpatrywałem się w to grzybiaste, pleśniejące błoto, ogarnięty przemożną
pewnością, że mam przed sobą nie tylko żywą substancję, ale wręcz istotę; nie
umiem powiedzieć, dlaczego tak było.
Nie wiem też, jak długo stałbym tak i patrzał, gdyby nie Diagoras, który
łagodnie ujął mnie za ramię, zamknął klapę i mocno dokręcił śrubowy zamek.
- Co to... ? - spytałem wtedy, z takim wrażeniem, jakby mnie obudził. Teraz
dopiero przyszła reakcja, w postaci mdłości i zmieszania, z jakim patrzyłem raz
na otyłego doktora, a raz na ów mieszany, ciepłem buchający zbiornik.
- Pungoid - odparł Diagoras. - Marzenie cybernetyków - samoorganizująca się
substancja. Trzeba było zrezygnować z budulców tradycyjnych... ten okazał się
lepszy. To polimer...
- Czy to jest - żywe?
- Jak panu odpowiedzieć? W każdym razie nie ma tam ani białka, ani komórek, ani
przemiany tkankowej. Doszedłem do tego po olbrzymiej ilości prób. Uruchomiłem -
mówię to w największym skrócie - ewolucję chemiczną. Selekcja, to jest wybór
takiej substancji, która na każdy bodziec zewnętrzny reaguje określoną zmianą
wewnętrzną, i to taką, aby nie tylko zneutralizować jego działanie, ale wyzwolić
się spod niego. A więc, najpierw, udary cieplne i pola magnetyczne,
promieniowanie. Ale to był zaledwie wstęp. Dawałem mu kolejno coraz trudniejsze
zadania: stosowałem - na przykład - określone konfiguracje elektrycznych
uderzeń, od których mógł się uwolnić, tylko jeśli produkował w odpowiedzi pewien
swoisty rytm prądów... W ten sposób uczyłem go niejako odruchów warunkowych. Ale
i to było fazą początkową. Bardzo szybko zaczął się uniwersalizować; rozwiązywał
zadania coraz trudniejsze.
- Nie pojmuję, jak to jest możliwe, skoro nie posiada żadnych zmysłów -
powiedziałem.
- Jeśli pan chce wiedzieć, ja sam dobrze tego nie rozumiem. Mogę panu jedynie
przedstawić zasadę. Jeśli umieści pan na cybernetycznym "żółwiu" maszynę cyfrową
i puści ją na wielką salę, zaopatrzywszy w urządzenie kontrolujące jakość jej
działania, uzyska pan system pozbawiony "zmysłów", a jednak reagujący na
wszelkie zmiany środowiska. Jeżeli w jakimś miejscu sali będzie obecne pole
magnetyczne, wpływające ujemnie na całość działania maszyny, natychmiast oddali
się ona, szukając innego, lepszego miejsca, gdzie owe zakłócenia nie będą
występowały. Konstruktor nie musi nawet przewidzieć wszelkich możliwych
zakłóceń, mogą nimi być drgania mechaniczne i ciepło, silne dźwięki, obecność
elektrycznych ładunków - cokolwiek; maszyna nie "postrzega" żadnych, bo nie ma
zmysłów, więc nie czuje ciepła ani nie widzi światła, a jednak reaguje tak,
jakby widziała i czuła. Otóż to tylko elementarny model. Fungoid - położył rękę
na miedzianym cylindrze, w którego powierzchni odbiła się jego sylwetka jak w
groteskowo zniekształcającym lustrze - umie to i tysiąc razy więcej... Koncepcja
była taka: ośrodek płynny, w którym znajdują się "elementy konstrukcyjne", a
pierwotny układ mógł z nich budować, czerpał z owego nadmiaru jak chciał, aż
powstała ta grzybnia, którą pan widział...
- Ale co to właściwie jest? Czy to mózg?
- Nie mogę tego panu powiedzieć, nie mamy na to słów. W naszym rozumieniu nie
jest to mózg, bo ani nie należy do żadnej żywej istoty, ani nie został
skonstruowany, by rozwiązywać określone zadania. Mogę natomiast zapewnić pana,
że to... myśli - chociaż nie tak jak zwierzę lub człowiek.
- Skąd pan to może wiedzieć?
- A, to cała historia - rzekł. - Proszę pozwolić... Otworzył drzwi obite blachą
i bardzo grube, niemal jak w bankowym skarbcu; pokrywały je, z drugiej strony,
płyty z korka i tej samej masy gąbczastej, na której stał miedziany cylinder. W
następnym, mniejszym pokoju także paliło się światło, okno było szczelnie
zasłonięte czarnym papierem, a na podłodze, z dala od ścian, stała taka sama
kadź, świecąc czerwonym blaskiem miedzi.
- To pan ma dwa... ? - spytałem oszołomiony. - Ale po co?
- To był drugi wariant - odparł, zamykając drzwi. Zauważyłem, z jaką
starannością to czynił.
- Nie wiedziałem, który będzie się lepiej sprawował, zachodzą istotne różnice
składu chemicznego i tak dalej... Miałem ich zresztą więcej, ale tamte były na
nic. Tylko te dwa przeszły wszystkie stadia odsiewu. Rozwijały się bardzo
pięknie - ciągnął, kładąc dłoń na wypukłej klapie drugiego cylindra - ale nie
wiedziałem, czy to cokolwiek oznacza; zyskaliśmy znaczną niezawisłość od zmian
środowiskowych, potrafiły - oba - rychło odgadnąć, czego od nich żądam, to jest
opracować sposób reagowania przynoszący korzyść, a więc uniezależniający od
szkodliwych bodźców. Bo przyzna pan przecież, że to już coś jest - zwrócił się
ku mnie z nieoczekiwaną gwałtownością - jeśli galaretowata papka potrafi
impulsami elektrycznymi rozwiązać równanie, posyłane jej za pośrednictwem innych
elektrycznych impulsów... ?
- Zapewne - odparłem - ale co się tyczy myślenia...
- Może to i nie jest myślenie - odparł. - Nie chodzi o nazwy, lecz o fakty. Po
jakimś czasie jeden i drugi zaczęły okazywać rosnącą - jakby to określić? -
obojętność na stosowane przeze mnie bodźce. Chyba że zagrażały ich istnieniu. A
jednak moje czujniki rejestrowały w tym czasie ich działalność wyjątkowo
ożywioną. Przejawiała się w postaci wyraźnych serii wyładowań, które
rejestrowałem...
Pokazał mi wyjęty z szuflady małego stolika pas fotograficznego papieru, z
nieregularną linią sinusoidalną.
- Serie takich "elektrycznych ataków" następowały w obu fungoidach pozornie bez
jakiejkolwiek przyczyny zewnętrznej. Zacząłem badać sprawę coraz
systematyczniej, aż wykryłem dziwne zjawisko: tamten - wskazał ręką drzwi,
wiodące do większego pokoju - wytwarzał fale elektromagnetyczne, a ten je
odbierał. Kiedy odkryłem to, zauważyłem od razu, że ich działalność była
naprzemienna: jeden "milczał", gdy drugi "nadawał".
- Co pan mówi...?!
- Prawdę. Zekranowałem natychmiast oba pomieszczenia, zauważył pan blachy na
drzwiach...? Ściany są także nią pokryte, ale powleczone lakierem. Tym samym
uniemożliwiłem łączność radiową. Aktywność obu fungoidów wzmogła się, po kilku
godzinach spadła niemal do zera, lecz na drugi dzień była już taka, jak
przedtem. Wie pan, co się stało? Przeszły na drgania ultradźwiękowe -
przekazywały nimi sygnały poprzez mury i stropy...
- A, to dlatego ten korek! - zrozumiałem nagle.
- Właśnie. Mogłem rzecz prosta zniszczyć je, ale cóż by mi z tego przyszło?
Ustawiłem oba pojemniki na dźwiękochłonnej izolacji. W ten sposób po raz drugi
zerwałem ich łączność. Wtedy zaczęły się rozrastać... aż osiągnęły obecne
rozmiary. To znaczy, powiększyły się niemal czterokrotnie.
- Dlaczego?
- Nie mam pojęcia.
Diagoras stał przy miedzianym cylindrze. Nie patrzał na mnie; mówiąc, co chwila
kładł rękę na jego sklepionej pokrywie, jakby badał jej temperaturę.
- Aktywność elektryczna po kilku dniach wróciła do normy, zupełnie jakby na
powrót udało im się nawiązać łączność. Kolejno wyeliminowałem promieniowanie
cieplne i radioaktywne, używałem wszelkich możliwych przesłon, ekranów,
pochłaniaczy, stosowałem czujniki ferromagnetyczne - bez skutku. Przeniosłem
nawet ten tutaj na tydzień do piwnicy, potem wyniosłem go do szopy, może pan
widział, stoi czterdzieści metrów od domu... ale ich aktywność przez cały czas
nie uległa najmniejszej zmianie, te "pytania" i "odpowiedzi", które
rejestrowałem i wciąż jeszcze rejestruję - wskazał na aparat oscylograficzny pod
zasłoniętym oknem - szły bez przerwy, seriami, noc i dzień. I tak jest wciąż.
Pracują bezustannie. Usiłowałem, by tak rzec, wtargnąć w obręb tej sygnalizacji,
wtrącić się w jej nurt, fałszowanymi przeze mnie "depeszami"...
- Fałszował je pan? A więc pan wie, co oznaczają?
- Nigdy w świecie. Ale może pan przecież nagrać na taśmie magnetofonowej to, co
mówi jeden człowiek, w nie znanym panu języku, i odtworzyć do wobec drugiego,
który także umie się owym językiem posługiwać. Próbowałem, powiadam, robić tak -
na próżno. Posyłają sobie wciąż te same impulsy, te sygnały przeklęte - ale w
jaki sposób, jakim kanałem materialnym, nie mam pojęcia.
- Może to mimo wszystko działalność niezależna, spontaniczna - zauważyłem. -
Proszę wybaczyć, ale w końcu nie ma pan żadnego dowodu.
- W pewnym sensie mam go - przerwał mi żywo. - Widzi pan - na taśmach
rejestrowany jest także czas. Otóż, zachodzi wyraźna korelacja: kiedy jeden
nadaje, drugi milczy i na odwrót. Co prawda, ostatnio opóźnienia znacznie
wzrosły, ale naprzemienność nie uległa żadnej zmianie. Pojmuje pan, co zrobiłem
najlepszego? Plany, zamiary, dobre czy złe, zamyślenia milczącego człowieka,
który nie chce się odezwać, pozna pan, domyśli się ich jakoś z wyrazu jego
twarzy, z zachowania. Ale twory moje nie mają przecież twarzy ani ciała -
właśnie tak, jak pan przedtem postulował - i stoję teraz bezsilny, bez szansy
zrozumienia. Czy mam je zniszczyć? To by dopiero była klęska! Nie chcą kontaktu
z człowiekiem - czy też jest niemożliwy, jakby między amebą i żółwiem? Nie wiem.
Nic nie wiem!
Stał przed lśniącym cylindrem, z ręką opartą na jego pokrywie, i zrozumiałem, że
nie do mnie już mówi, może nawet zapomniał w ogóle o mojej obecności. A i ja nie
słuchałem jego ostatnich słów, bo uwagę moją przyciągnęło coś niepojętego.
Przemawiając coraz gwałtowniej, wielokrotnie, już przedtem podnosił prawicę i
kładł ją na miedzianej powierzchni; coś w jego ręce wydało mi się podejrzane.
Ruch nie był całkiem naturalny. Palce, zbliżając się do metalu, drżały przez
ułamek sekundy, drżenie to było nadzwyczaj szybkie, niepodobne do nerwowego,
zresztą kiedy gestykulował poprzednio, ruchy miał pewne, zdecydowane, bez śladu
jakiejś drżączki. Przyjrzałem się teraz uważniej jego dłoni i z uczuciem
nieopisanego zdumienia, wstrząśnięty i zarazem w ostatniej nadziei, że może
jednak się mylę, wybełkotałem:
- Diagoras, co jest z pana ręką?
- Co? Z ręką? Z jaką ręką... ? - spojrzał na mnie zaskoczony, bo przerwałem mu
wątek.
- Z tą - wskazałem. Zbliżył dłoń do błyszczącej powierzchni, zadrżała, z na wpół
otwartymi ustami podniósł ją do oczu. Dygot palców natychmiast ustał. Jeszcze
raz spojrzał na własną dłoń, potem na mnie, i bardzo ostrożnie, milimetr po
milimetrze przybliżył ją do metalu; kiedy opuszki palców dotknęły go, jakby
mikroskopijny kurcz chwycił mięśnie, zadrgały ledwo widocznym drżeniem i to
drżenie udzieliło się wszystkim palcom, a on stał i patrzał, z nieopisanym
wyrazem twarzy. Potem zacisnął dłoń, oparł ją na biodrze i z kolei zbliżył do
miedzianej powierzchni łokieć, a skóra przedramienia, tam gdzie zetknęła się z
cylindrem, zamrowiła włókienkowym drganiem mięśni. Cofnął się o krok, podniósł
ręce do oczu i przypatrywał im się na przemian, aż wyszeptał:
- Więc to ja... ? Ja sam... to przeze mnie - więc to ja byłem... obiektem
doświadczenia...
Wydawało mi się, że parsknie spazmatycznym śmiechem, ale nagle wcisnął ręce w
kieszenie fartucha, przeszedł w milczeniu przez pokój i powiedział zmienionym
głosem:
- Nie wiem, czy to ma... - ale mniejsza. Niech pan lepiej już idzie. Nie mam nic
więcej do przekazania, a zresztą...
Urwał, podszedł do okna, jednym szarpnięciem zerwał przesłaniający je czarny
papier, rozemknął na oścież okiennice i patrząc w ciemność głośno oddychał.
- Czemu pan nie idzie? - mruknął, nie odwracając się. - Tak będzie najlepiej...
Nie chciałem tak odejść. Scena, która później we wspomnieniu wydawała się
groteskowa, wówczas, wobec miedzianej kadzi, pełnej błotnistych wnętrzności,
które zmieniły Jego ciało w bezwolnego posłańca niepojętych sygnałów, przejęła
mnie zarazem zgrozą i litością dla tego człowieka. Dlatego najchętniej
zamknąłbym na tym moją opowieść. To, co zaszło potem, zbyt było bezsensowne,
jego wybuch spowodowany jakoby moją natrętną niedelikatnością, jego trzęsąca się
z wściekłości twarz, obelgi, wprost krzyki furiackie - wszystko to, wraz z
uległym milczeniem, w jakim odszedłem, było jak pełen fałszu koszmar, i do
dzisiejszego dnia nie wiem, czy to on naprawdę wyrzucił mnie ze swego mrocznego
domu, czy zrobił to dlatego, że tak chciał, czy też może...
Ale nie wiem nic. Mogę się mylić. Może obaj, on i ja, padliśmy wtedy ofiarą
złudzenia, zasugerowaliśmy się nawzajem, takie rzeczy przecież się zdarzają.
Lecz jeśli tak było, jak wytłumaczyć odkrycie, którego prawie w miesiąc po mojej
wyprawie kreteńskiej dokonano całkiem przypadkowo, kiedy w związku z jakąś
awarią kabli elektrycznych opodal domu Diagorasa na próżno dobijano się doń, aby
po wtargnięciu stwierdzić, że budynek jest opuszczony, aparaty zaś zrujnowane,
oprócz dwóch wielkich miedzianych kadzi, nietkniętych, a całkiem pustych?
Ja jeden wiem, co zawierały, i właśnie dlatego nie śmiem snuć żadnych
przypuszczeń na temat związku między ową zawartością a zniknięciem jej twórcy,
którego nikt już odtąd nie widział.

